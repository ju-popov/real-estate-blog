+++
title = 'Жилищният пазар се умори от еуфорията'
date = 2023-12-02T20:29:29+02:00
draft = false
+++

Сделките вече пето поредно тримесечие намаляват като брой на годишна база. През третото тримесечие на 2023 г. покупко-продажбите на имоти в страната паднаха до най-ниското си ниво от 2010 г. насам. От две тримесечия и строителството на нови жилища се свива. Ръстът в цените, измерван от индексите на националната статистика, също се забавя, при все че за второто тримесечие българският ръст от 10.7 е вторият най-висок в ЕС. "Вече говорим за рецесия на пазара на недвижими имоти. За сравнение - в икономиката това се случва при спад на БВП само за две поредни тримесечия", казва Стойне Василев, председател на УС на Българската асоциация на личните финансови консултанти и създател на сайта SmartMoney.bg.

![CleanShot 2023-12-02 at 20.31.11@2x.png](/CleanShot%202023-12-02%20at%2020.31.11%402x.png)

![CleanShot 2023-12-02 at 20.34.07@2x.png](/CleanShot%202023-12-02%20at%2020.34.07%402x.png)

"България изостава от общата за Европа тенденция на охлаждане на жилищния пазар", казва новият анализ на жилищния пазар на "Уникредит Булбанк". През второто тримесечие на 2023 г. в ЕС беше регистриран първи спад на жилищните цени от 2010 г. Той идва от пазарите на десет държави, най-вече от Германия. Строителната активност намалява, има дефицит на нови жилища на фона на притока на хора, а и достъпността е голям проблем. "Ние сме далеч от тези кризи, които започват да стават драматични. Българският имотен пазар е своеобразен оазис. И ако имаме притеснения за него, те са свързани с рецесията в Европа" (с ефекта върху българската икономика - бел. ред.), казва Добромир Ганев, управител на "Форос" и доскорошен председател на НС "Недвижими имоти".

Да се приемаш за остров на спокойствието обаче може и да е измамно и бурите на хоризонта често се приближават светкавично. Мнозина помнят, че и през 2008 г. на трусовете в САЩ първоначално се гледаше като на нещо презокеански далечно, което няма как да ни засегне. Сега няма индикации за катаклизъм от подобен магнитуд, но при по-внимателен прочит на данните за жилищния пазар в България прозират опасни подводни течения. Както и вътрешни фактори, способни да катализират натрупани напрежения и да обърнат така дълго продължилия възходящ цикъл: очакваното покачване на лихвите по кредити и депозити, приемането на еврото, евентуално вдигане на имотните данъци.

Най осезаемият полъх на охлаждане засега е спадът на сделките, който може да има и различни обяснения. Но най-логичното е отлив на търсенето, породен от високите цени. "Основната причина за спада на покупко-продажбите на имоти е ръстът на цените им през последните няколко години. Сега цените на имотите в десетте най-големи града на страната са достигнали нива, които ги правят недостъпни за немалка част от кандидат-купувачите. В допълнение влияят и високата инфлация и несигурността в региона", казва Тихомир Тошев, кредитен консултант и управител на "Кредит център".

"Освен че потенциалните купувачи са по-малко, те вече избират по-бавно жилищата и не са склонни на големи компромиси. Част от тях изчакват да видят какво ще се случи с нивата на лихвите по ипотечни кредити, а други очакват спад в цените на имотите. Немалко хора се отказаха от покупка на жилище и заради повишените цени на повечето стоки и услуги, което ще ги затрудни да плащат месечната си вноска по кредита", добавя Стойне Василев.

Колко е голяма тази средна класа косвено може да се съди по анализа на "Уникредит Булбанк". Според него през 2022 г. жилищата в страната като цяло са били достъпни за една трета от домакинствата. Специално в София обаче този дял е под 10% от домакинства с най-високи доходи. От банката измерват достъпността по възможността едно домакинство да си позволи да купи средно по големина жилище, ако спестява целия си брутен доход в продължение на до шест години.

От агенциите за имоти почти единодушно посочват друга група, оттеглящи се от пазара. "Делът на инвестиционните купувачи намалява. В началото на тази година той беше около 40%, сега е около 35% с ясна тенденция през следващата година да намалее до около 20-25%", казва Младен Митов, мениджър пазарни проучвания и прогнози в "Явлена".

![CleanShot 2023-12-02 at 20.39.07@2x.png](/CleanShot%202023-12-02%20at%2020.39.07%402x.png)

В условията на намаляващо търсене и ръстът в цените на жилищата се забавя. Ако през 2022 г. ръстовете на годишна база, измерени с индексите на НСИ за София, са били двуцифрени, от началото на тази година са едноцифрени. През второто тримесечие на 2023 г. (последното, за което има данни) ръстът в столицата е 8.8% - идентичен с инфлацията. "До края на годината тези ръстове вероятно ще спрат. Може би ще видим и отрицателни показатели за някои от градовете", казва Добромир Ганев. По обща оценка обаче заради инфлацията е по-вероятно спадът да не е в номиналните цени, а в реалните (след като инфлацията бъде приспадната). За новото строителство в София статистиката го показва.

Освен това немалка част от сделките се случват след отстъпка в цената. "По мои наблюдения такива са над 60% от сделките. Отстъпката най-често e в диапазона 5-10% от офертната цена, но не са изключение и сделките, при които тя е над 10%", казва Тихомир Тошев. Гергана Тенекеджиева говори за отстъпки между 2000 и 10 000 - 15 000 евро, като последните засега са рядкост.

"Някои продавачи се опитват да използват натрупаната инерция на пазара и да задържат цените си на нивата отпреди година. Опитите за спекулиране в момента обаче не работят за разлика от преди две години", казва тя. Купувачите обаче вече не са свръхмотивирани, купуват по-бавно, след огледи, анализи и преговори за цените. Тоест отстъпките са при надценени имоти, които по обща оценка намаляват. "Обща тенденция е забавянето на ръста на цените от над 20% през 2022 г. до около 5-6% в третото тримесечие на 2023 г. Това, което продължава и през 2023 г., е ограниченото предлагане на вторичен пазар и това не позволява да се стигне до по-голям натиск върху продавачите за отстъпки", смята Полина Стойкова.

Що се отнася до цените на новите жилища, от сектора дават знаци, че не биха отстъпили от постигнатите нива. "Цените на жилищата в градовете постоянно и непрекъснато ще растат нагоре както в България, така и в целия свят. Дори пазарът да се обърне, цените не падат, намаляват сделките", казва Георги Шопов. "Реакцията на пазара е, че после намалява и предлагането. Това задържа цените, а в отделни райони дори ги повишава - поради недостиг на жилища купувачите са склонни да платят повече. Така че, ако някой си мисли, че цените дългосрочно ще падат, това няма да се случи", казва Добромир Ганев. Подобни процеси той наблюдава на пазара на имоти в САЩ. А Георги Шопов, макар да се отчита, че причината за сегашния отлив от продажби са високите цени както на новото, така и на старото строителство, очаква, че в рамките на година-две доходите на хората ще наваксат и обемът на продажбите ще се запази.

Същевременно анализът на "Уникредит" показва, че цените на повечето локации в София през третото тримесечие на 2023 г. са над равновесните, макар и в умерена степен. А за да се върне пазарът към равновесното си положение, или цените трябва да паднат с 47% при непроменени доходи, или доходите да нараснат с 89% при непроменени цени. Последното би отнело десетилетие, казват анализаторите.

Сега мантрата е, че и себестойността на строителството ще се вдига, като по информация на Шопов за 1 кв.м жилищна площ на шпакловка и замазка (без земята) в момента тя е 750 евро. Макар да звучи като подтик към клиентите да не се колебаят и да купуват сега в строеж, защото утре ще става по-скъпо, има и някои обективни основания. По данни на БНБ през второто тримесечие на 2023 г. например разходите за строителство на нови сгради са се увеличили с 18.5% на годишна база. Инфлацията при строителните материали се успокои, но все още я има. Нарастват разходите за труд и за обезщетения за терени. Освен това Добромир Ганев напомня и че до 2030 - 2050 г. ще трябва да се покрият новите регулации за енергийна ефективност и това също ще е скъпо, ако технологиите междувременно не поевтинеят.

![CleanShot 2023-12-02 at 20.43.02@2x.png](/CleanShot%202023-12-02%20at%2020.43.02%402x.png)

Очакванията за промяна са свързани най-вече с евентуалното повишаване на лихвите. Поскъпването на ипотечните кредити при сегашните високи жилищни цени би отказало още повече купувачи, разчитащи на заеми. Увеличаването на лихвите по депозити пък, съчетано с намаляващата инфлация, ще стимулира хората със спестявания да ги оставят в банките, вместо да купуват имоти с тях. С други думи, търсенето още ще се свие, което би довело до натиск на цените надолу.

"Ако има съществено увеличение на лихвите по кредитите, е възможно да има известно понижение в цените на имотите. Ефектът би бил по-осезаем при по-неатрактивни локации и имоти", казват от ОББ.

"Изводът е, че може да се очаква освен спад в броя на сделките, какъвто вече се наблюдава, и спад на цените. При сегашните тенденции аз лично очаквам да има корекция надолу в рамките на 10-15% през следващите две-три години", коментира Стоян Шаламанов, икономист и преподавател в Стопанския факултет на СУ "Св. Климент Охридски". Спадът няма да е толкова голям, колкото при Голямата рецесия през 2009 г., защото сега общата инфлация не е толкова висока и няма балон на цените. А и поскъпването на строителните материали, труда и другите ресурси не създава условия за дълбок спад в цените, добавя той.

Преобладаващото очакване в сектора на имотите сега е, че може би през 2024 г. лихвите на банките ще се вдигнат с около 0.5 процентни пункта, което няма да повлияе съществено на жилищния пазар.

След всичко изчетено сигурно ви е станало ясно, че в момента не е лесно да се даде съвет на хората, които се колебаят дали да купуват, или да изчакат. Повечето са клишета в духа на "перфектен момент няма" и че "дом се купува, когато ти трябва, а не когато цените са ниски". Със сигурност в това има доза истина - за младите семейства е важно да се разширят, докато децата им живеят с тях, а не когато отлетят. Но все пак има и базови правила кога и доколко мечтаното се среща с реалното. Например Тихомир Тошев припомня своеобразната здравословна граница дълговете да не "поглъщат" над 30% от месечните доходи на домакинството. Така че е въпрос на лични сметки за всеки каква вноска може да си позволи и какво би могъл да получи срещу нея.

За брокерите купуването и продаването на жилища е част от ежедневието, но за повечето хора това е решение, влияещо на живота им дълги години. Така че може би най-добрата идея е просто решението да се обмисли внимателно. "Дайте си поне една година за покупка на жилище. Не по-малко. Това е необходимо за узряване и обучение на самия човек. И не се съобразявайте с икономическото положение. Ако вие и вашият партньор сте уверени, че ще имате стабилни доходи през следващите няколко години - купувайте, без значение какви са цените и ипотечните лихви в момента, защото те ще се променят с времето", казва Георги Павлов, изпълнителен директор на Realto Group.

Source: [capital.bg](https://www.capital.bg/biznes/imoti/2023/12/01/4559920_jilishtniiat_pazar_se_umori_ot_euforiiata/)
