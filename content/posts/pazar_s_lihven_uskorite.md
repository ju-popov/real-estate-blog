+++
title = 'Пазар с лихвен ускорител'
date = 2023-12-02T21:38:09+02:00
draft = false
+++

Да се посочи един-единствен най-важен фактор за неспирния ценови възход на българския жилищен пазар в последното десетилетие едва ли е възможно. Със сигурност обаче значим двигател е евтиното и достъпно банково финансиране. В епохата на отрицателните лихви на ЕЦБ и строителните предприемачи разчитаха на банкови кредити за проектите си, и купувачите можеха да се възползват от ипотечни заеми при рекордно ниски за страната нива.

С избухването на инфлацията в края на 2021 г. и започналото монетарно затягане в средата на 2022 г. имаше основания да се предположи, че идва краят на тази епоха. И наистина в много държави от ЕС болката от покачващите се лихви постепенно започна да се пренася в спадове на цените на имотите и притеснения как ще се обслужват жилищните заеми. Тази вълна обаче така и не стигна до българския ипотечен пазар дори и след обичайните 2-3 тримесечия закъснение, нужни промените в паричната политика да се процедят до потребителя. Почти година и половина след като ЕЦБ стартира затягането и на бързи стъпки вдигна депозитната си лихва от -0.5% до 4%, статистиката на БНБ отчита дори леко понижение на лихвите по нови жилищни заеми в страната. Нивото към октомври 2.59% е второто най-ниско в ЕС (след това на другата аномалия - Малта) и доста под средното за еврозоната 3.93%.

На пръв поглед това изглежда нелогично и е така - няма фундаментална причина жителите на най-бедната държава в ЕС, която страда от хронични институционални слабости и корупция, да могат да изтеглят заем при значително по-изгодни условия, отколкото тези в Германия, Франция или която друга държава си изберете. Финансистите лесно могат да обяснят необичайната ситуация с конюнктурни фактори и най-вече със свръхликвидността на българската банкова система. А също и с режима на валутен борд и неразвития междубанков пазар, заради които лихвите по кредити не са вързани с някакъв индекс като Euribor, a с лихвите по депозити. Затова и за тях е лесно и да прогнозират, че това е временно, но по-сложният въпрос е колко точно временно.

Сред банкерите малко или повече има консенсус за плавно отлепване на лихвите по депозити, което да се пренесе и в лихвите по кредити през 2024 г. А оттам да предизвика и охлаждане на кредитирането, което през по-голямата част от 2022 г. поддържаше ръст от около 18%, а към края ѝ дори се ускорява до над 19%.

В последната си макропрогноза от ноември БНБ предвижда ръстовете в банковите портфейли да продължават да се укротяват и през следващите години. Тя не дава разбивки по сегменти, общо залага, че вземанията на банките от домакинства ще се увеличават с 12.7% през настоящата година, с 8.9% през следващата и със 7.7% през 2025 г. Централната банка често изтъква прекъснатата трансмисия на политиката на ЕЦБ и през пролетта прибегна до своя най-силен монетарен лост - вдигането на задължителните минимални резерви. Покачването от 10 на 12% изтегли над 3 млрд. лв. ликвидност от банките, но БНБ отчита "сравнително ограничени" ефекти от мярката към края на третото тримесечие заради "запазващия се висок приток на привлечени средства, значителната ликвидност и силната конкуренция в банковия сектор". Още през пролетта регулаторът намекна, че това може да е само първа стъпка и да последва ново покачване до 15%, но оттогава липсват по ясни сигнали.

"Очакваме през следващите тримесечия процесът на повишение на лихвените проценти по депозитите и кредитите за домакинствата постепенно да се засили, като лихвените проценти достигнат най-високи стойности в края на 2024 г. и в началото на 2025 г., след което да се задържат на нива, близо до вече достигнатите", прогнозират от БНБ без конкретни стойности.

От лидера в ритейл банкирането Банка ДСК предвиждат жилищният пазар и кредитирането да останат стабилни, без сериозна волатилност с оглед на макроикономическата обстановка в България, като смятат, че сегашният годишен ръст на цените на жилищата от 11% "не може да бъде дългосрочен тренд и се очаква забавяне в нарастването им". "Очакванията за постепенно увеличение на лихвите до края на годината и през следващата година не отказват клиентите, защото то ще бъде плавно и не следва да окаже значително влияние на активността на купувачите", коментираха от институцията за "Капитал".

От Пощенска банка имат сходен поглед върху тенденциите. "В България вече сме свидетели на плавно повишение на лихвените проценти по кредитите за физически лица, но с по-умерени темпове спрямо това, което вече се реализира в страните от Европа. Можем да отбележим, че въпреки малко по-високите лихви търсенето на кредити остава високо, което показва, че финансовото състояние на фирмите и домакинствата е много добро", обясниха от банката, която приема пазара по-скоро за балансиран.

В своя годишен анализ на пазара на жилища "Уникредит Булбанк" също отчита, че България изостава от общата за Европа тенденция на контролирано охлаждане на жилищния пазар - с втори най-голям ръст на цените в ЕС (след Хърватия) и "в капана на прекалено ниските лихви". От банката обаче разглеждат тази тенденция по-скоро в негативна светлина, като виждат знаци за прегряване и дори балонизиране в част от кварталите на София.

Главният икономист на "Уникредит Булбанк" Кристофор Павлов и екипът му разглеждат два сценария. При първия лихвите остават близо до сегашните нива, а "количеството нов ипотечен кредит ще се запази без промяна или дори ще нарасне в контекста на бума в строителството на жилища от последните няколко години". При тази хипотеза вместо меко приземяване достъпността на жилищата ще продължи да се влошава и може да последва "неконтролирано разплитане на натрупаните дисбаланси по болезнен за икономиката начин". Преведено от банкерски на човешки, това ще рече спукване на балона. При втория сценарий "лихвите по ипотечните кредити ще се увеличат (като при достигане на най-високата си точка може да надхвърлят 4%)", а ръстът на кредитирането ще се забави за период от една, може бидори две години. При този вариант прогнозата е за по-здравословен, контролиран спад на цените и регионално пренасочване на активността от прегряващите пазари (София, но също Пловдив и Варна) към други градове, където цените продължават да са близо до равновесните (Бургас, Стара Загора, Русе и всички средно големи градове).

В ОББ са на мнение, че кредитирането все още е по консервативни критерии, и към момента не виждат признаци на кредитен балон. "Ако има съществено увеличение на лихвите по кредитите, е възможно да има известно понижение на цените на имотите. Ефектът би бил по-осезаем при по-неатрактивни локации и имоти. От друга страна, през последните години се засили строителството на енергийно ефективни сгради, които очакваме да запазят стойността си, дори да я повишат и да станат предпочитани от клиентите", обясняват от банката.

Представителите на имотния бранш засега по-скоро не са съгласни с този прочит и не виждат съществен риск за пазара от покачване на лихвените нива. Според изпълнителния директор на Bulgarian Properties Полина Стойкова то едва ли ще се случи скоро, а и да се случи, ще е минимално. "Все пак трябва да отчетем, че цените в София са достигнали пик и вероятно ще се задържат около тези нива през следващата година", обясни тя.

Практически същата тенденция описва и изпълнителният директор на "Адрес" Гергана Тенекеджиева с уговорката, че има предвид най-вече хубавите имоти.

Source: [capital.bg](https://www.capital.bg/biznes/finansi/2023/12/01/4559962_pazar_s_lihven_uskoritel/)
